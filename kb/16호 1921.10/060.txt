잡지명	개벽 제16호
발행일	1921년 10월 18일
기사제목	退溪先生의 宇宙觀과 人生觀
필자	一記者
기사형태	소식

退溪先生의 宇宙觀과 人生觀
						一記者
退溪先生의 思想을 一層 徹底히 紹介키 爲하야 이제 다시 先生의 論著中에서 그 思想을 窺知키에 最可하다 할만한 新天命圖說과 四端七情論(奇高峯에 答書한 第二書)를 原文대로 抄示하노라(一記者)

退溪先生의 天命新圖

一. 新天命圖說
問天命之義. 可得聞歟. 曰天. 卽理也. 而其德有四. 曰元亨利貞是也. 四者之實曰誠. 蓋元者. 始之理. 亨者. 通之理. 利者. 遂之理. 貞者. 成之理. 而其所以循環不息者. 莫非眞實無妄之妙. 乃所謂誠也. 故當二五流行之際. 此四者常寓於其中. 而爲命物之源. 是以凡物受陰陽五行之氣. 以爲形者. 莫不具元亨利貞之理. 以爲性. 其性之目有五. 曰仁義禮智信. 故四德五常. 上下一理. 未嘗有間於天人之分. 然其所以有聖愚人物之異者. 氣爲之也. 非元亨利貞之本然. 故子思直曰天命之謂性. 蓋二五妙合之源. 而指四德言指子也. 理本一也其德至於四者何也曰理太極也太極中本無物事初豈有四德之可名乎但以流行後觀之則必有其始有始則必有其通有通則必有其遂有遂則必有其成故其始而通通而遂遂而成而四德之名立焉是以合以言之則一理而已分而言之則有此四箇理故天以一理命萬物而萬物之各有一理者此也.

右第一節 論天命之理
問天旣有四德. 而命萬物. 則所謂五行者. 亦何道歟. 曰天地之間. 有理有氣. 纔有理. 便有氣眹焉. 纔有氣. 便有理從焉. 理爲氣之師. 氣爲理之卒. 以遂天地之功. 所謂理者. 四德是也. 所謂氣者. 五行是也. 而其於流行之際. 元爲始物之理. 則木之氣承之以生. 亨爲通物之理. 則火之氣承之以長. 利爲遂物之理. 則金之氣承之以收. 貞爲成物之理. 則水之氣承之以藏. 士則俱旺四季 此天之所以具四德五行. 而成其道者也.

右第二節 論五行之氣＜34＞

問天以四德五行而成其道者. 固也. 然於圖以四德五行. 同位合書. 而五行則圈書干陰陽之中. 四德則又就其裏爲圈而書之者. 何歟. 曰理外無氣. 氣外無理. 固不可斯須離也. 而其分則亦不可相紊而無其別也. 况陰陽五行. 本非二物. 是以於五行則置陰陽中. 而必含其四德. 以示五行爲一陰陽而各一其性也. 四德則圈書於五行之裏. 以示理終不離乎氣. 而亦不離乎氣也.

右第三節 倫理氣之分
問旣曰元爲始物之理而木之氣承之以生. 則其生物之源. 宣本於木. 而於圖. 必本於水者. 何歟. 曰元固爲始物之理. 木亦爲生物之氣. 而其所以爲元之理. 不出於元而出於貞. 其所以爲木之氣. 不出於木而出於水. 故貞爲成物之理. 而亦有始之之理. 水爲藏物之氣. 而亦有生之之氣. 此水之所以承貞之德. 以爲生物之源者也. 是故凡物之生也. 其形則雖待木之氣而成. 其所以形之之原. 實朕於水之氣矣. 何以知其然也. 蓋物之所以生者. 其初也莫不先稟乎水之氣. 漸以凝聚. 久而後堅固而成形焉. 至於天地之所以生者. 亦莫不先以水氣而成此理. 先儒之論己悉. 玆不復贅. 然則生物之原. 所以本於水者. 何足疑乎.

右第四節 論生物之原
問人物之生也. 其所受之性. 均是天地之理. 所稟之形. 均是天地之氣. 然則人與物. 本無間也. 今於人形. 則心白其全體. 以爲五性傍通. 於禽獸則必於性圈上下. 白其一線之路. 以爲或通一路. 於草木則白其性圈而黑其全體. 以爲全塞不通. 此何義耶. 曰天地之間. 理一而氣萬下齊. 故究其理則合萬物而同一性也. 論其氣則分萬物而各一氣也. 何者. 理之爲理. 其體本虛. 虛故無對. 無對故在人在物. 固無加損而爲一焉. 至於氣也. 則始有陰陽對立之象. 而互爲其根. 故陰中不能無陽. 陽中不能無陰. 陰中陽之中. 又不能無陰. 陽中陰之中. 又不能無陽. 其變至於十百千萬. 而各不能無對焉, 然則凡物之受此理氣者. 其性則無間. 而其氣則不能無偏正之殊矣. 是故人物之生也. 其得陰陽之正氣者. 爲人. 得陰陽之偏氣者. 爲物. 人旣得陰陽之正氣. 則其氣質之通且明. 可知也. 物旣得陰陽之偏氣. 則其氣質之塞且暗. 可知也. 然就人物而觀之. 則人爲正物爲偏. 就禽獸草木而觀之. 則禽獸爲偏中之正. 草木爲偏中之偏. 故禽獸則其氣質之中. 或有一路之通. 草木則只具其理而全塞不通焉. 然則其性之所以或通或塞者. 乃因氣有正偏之殊也. 其形之所以或白或黑者. 乃示氣有明暗之異也. 夫何有他義於其間哉. 人與禽獸草木之形所以有圓方橫逆之不同者何＜35＞耶曰人物之形所以異者亦陰陽二氣之所致也盖陽之性順而平陰之性逆而倒故人爲天地之秀子而爲陽故頭必如天足必如地而平正直立物爲天地之偏塞子而爲陰故形不類人而或橫或逆然禽獸則乃爲陰中之陽故生不全倒而爲橫草木則乃爲陰中之陰故生必逆而爲倒此皆稟氣之不同而氣有順逆之所致也.

右第五節 論人物之殊
問人心所具. 可得而分言之歟. 曰天之降命干人也. 非此氣. 無以寓此理也. 非此心. 無以寓此理氣也. 故吾人之心. 虛理而且靈. 氣爲理氣之舍. 故其理. 卽四德之理. 而爲五常. 其氣. 卽二五之氣. 而爲氣質. 此人心所具. 皆本乎天者也. 然而所謂五常者. 純善而無惡. 故其所發之四端. 亦無有不善. 所謂氣質者. 非本然之性. 故其所發之七情. 易流於邪惡. 然則性情之名雖一. 而性情之用. 則不得不異矣. 至於曰性曰情之所以該具運用者. 莫非此心之妙. 故心爲主宰. 而常統其性情. 此人心之大槪也. 曰然則情在心圈之外. 何耶. 曰五行本當在陰陽之圈. 而濂溪之圖. 出於圈外. 蓋爲圖而別之. 不得已而然爾.

右第六節 論人心之具
問性情之目. 必與四德五行. 相準以列之者. 何耶. 曰人之五性四端. 固與天之四德相應. 而各有攸屬矣. 唯七情之分. 似爲參差. 然以類推之. 亦各有合焉. 若喜愛之於木. 樂之於火. 怒惡之於金. 哀之於水. 欲之配于土而無不在焉. 是也. 此天人之所以爲一體也.

右第七節 論性情之目
問意下有善幾惡幾之分. 何耶. 曰意者. 心之所發. 而心者. 性情之主也. 故當此心未發之前. 如太極具動靜之理. 而未判爲陰陽者也. 一心之內. 渾然一性. 純善而無惡矣. 及此心已發之時. 如太極已判. 而動爲陽靜爲陰者也. 於斯時也. 氣始用事. 故其情之發. 不能無善惡之殊. 而其端甚微. 於是意爲心發. 而又挾其情而左右之. 或循天理之公. 或循人欲之私. 善惡之分. 由玆而決焉. 此所謂意幾善惡者也. 雖然善之發也. 原於固有. 故直遂而順. 惡之萌也. 出於本無. 故旁橫而戾. 此趙致道誠幾圖之所爲作. 而於此取以爲說者也.

右第八節 論意幾善惡
問人物通塞之分. 由氣有正偏之殊者. 旣得聞命矣. 吾人也皆得氣之正者也. 然亦有上智中人下遇三等之殊. 何耶. 曰人之氣正則正矣. 而其氣也有陰有陽. 則其氣質之禀. 亦豈無淸濁粹駁之可言乎. 是以人之生也. 禀氣於天. 而天之氣. 有淸有濁. 禀質於地. 而地之質. 有粹有駁. 故禀得其淸且粹者. 爲上智. 而上智之於天理. 知之旣明. 行之又盡. 自與天合焉. 禀得其淸而駁濁而粹者.＜36＞ 爲中人. 而中人之於天理. 一則知有餘而行不足. 一則知不足而行有餘. 始與天有合有違焉. 禀得其濁且駁者. 爲下愚. 而下愚之於天理. 知之旣暗. 行之又邪. 遠與天違焉. 此人之禀. 大槪有三等者也. 雖然理氣相須. 無乎不在. 則雖上智之心. 不能無形氣之所發. 理之所在. 不以智豊. 不以遇嗇. 則雖在下愚之心. 不得無天理之本然. 故氣質之美. 上智之所不敢自恃者也. 天理之本. 下愚之所當自盡者也. 是故禹大聖人也. 而舜必勉之以惟情惟一. 顔子大賢人也. 而夫子必道之以博文約禮. 至於大學. 學者事也. 而曾子必以格致誠正. 爲知行之訓. 中庸. 敎者事也. 而子思必以擇善固執. 爲知行之道. 然則學問之道. 不係於氣質之美惡. 惟在知天理之明不明. 行天理之盡不盡如何耳.

右第九節 論氣質之禀
問心裏之敬與存養. 及情意之省察與敬. 何謂也. 曰人之受命于天也. 具四德之理. 以爲一身之主宰者. 心也. 事物之感於中也. 隨善惡之幾. 以爲一心之用者. 情意也. 故君子於此心之靜也. 必存養以保其體. 於情意之發也. 必省察以正其用. 然此心之理. 浩浩然不可模捉. 渾渾然不可涯涘. 苟非敬以一之. 安能保其性而立其體哉. 此心之發. 微而爲毫釐之難察. 危而爲抗塹之難蹈. 苟非敬以一之. 又安能正其幾而達其用哉. 是以君子之學. 當此心未發之時. 必主於敬. 而加存養工夫. 當此心已發之際. 亦必主於敬. 而加省察工夫. 此敬學之所以成始成終. 而通貫體用者也. 故圖之切要之意. 尤在於此也.

右第十節 論存省之要
右圖說癸丑年間先生在都下與鄭公叅訂完就而其精妙處悉自先生發之也乙卯春南歸而精思修改處頗多 故與初本甚有同異謹因故本傳寫如右先生嘗曰其義已具於圖說 中至十節則有亦可無亦可戊午春趙穆上敬書

二. 四端七情論
性情之辯. 先儒發明詳矣. 惟四端七情之云. 但俱謂之情而未見有以理氣分說者焉. 往年鄭生之作圖也. 有四端發於理. 七情發於氣之說. 愚意亦恐其分別太甚. 或致爭端故. 改下純善兼氣等語. 蓋欲相資以講明. 非謂其言之無疵也. 今者蒙示辯說. 摘快差謬. 開嘵諪悉. 警益深矣. 然猶有所不能無惑者. 請試言之而取正焉. 夫四端情也. 七情亦情也. 均是情也. 何以有四七之異名耶. 來喩所謂所就以言之者不同是也. 蓋理之與氣. 本相須以爲體. 相待以爲用. 固未有無理之氣. 亦未有無氣之理. 然而所就而言之不同則亦不容無別. 從古聖賢有論及二者. 何嘗必滾合爲一說而不分別言之耶. 且以性之一字言之. 子思所謂天命之性.＜37＞ 孟子所謂性善之性. 此二性字所指而言者何在乎. 將非就理氣賦與之中而指此理源頭本然處言之乎. 由其所指者在理不在氣故. 可謂之純善無惡耳. 若以理氣不相離之故而欲兼氣爲說則. 已不是性之本然矣. 夫以子思孟子. 洞見道體之全而立言如此者. 非知其一不知其二也. 誠以爲雜氣而言性則無以見性之本善故也. 至於後世程張諸子之出然後. 不得已而有氣質之性之論. 亦非求多而立異也. 所指而言者. 在乎禀生之後則. 又不得純以本然之性. 稱之也. 故. 愚嘗妄以爲情之有四端七情之分. 猶性之有本性氣禀之異也. 然則其於性也. 旣可以理氣分言之. 至於情. 獨不可以理氣分言之乎. 惻隱羞惡辭讓是非. 何從而發乎. 發於仁義禮智之性焉爾. 喜怒哀懼愛惡欲. 何從而發乎. 外物觸其形而動於中. 緣境而出焉爾. 四端之發. 孟子旣謂之心則心固理氣之合也. 然而所指而言者則主於理何也. 仁義禮智之性. 粹然在中而四者其端緖也. 七情之發. 程子謂之動於中. 朱子謂之各有攸當則固亦兼理氣也. 然而所指而言者則在乎氣何也. 外物之來. 易感而先勊�者. 莫如形氣而七者其苗脉也. 安有在中爲純理而才發爲雜氣. 外感則形氣而其發顧爲理不爲氣耶. 四端皆善也. 故曰無四者之心. 非人也. 而曰乃若其情則可以爲善矣. 七情本善而易流於惡故. 其發而中節者. 乃謂之和. 一有之而不能察則心已不得其正矣. 由是觀之. 二者. 雖曰皆不外乎理氣而因其所從來. 各指其所主而言之則謂之某爲理. 某爲氣何不可之有乎. 竊詳來喩之意. 深有見於理氣之相循不離而主張其說甚力故. 以爲未有無理之氣. 亦未有無氣之理而謂四端七情非有異義. 此雖近是而揆以聖賢之旨. 恐有所未合也. 大抵義理之學. 精微之致. 必須大著心胸. 高著眼目. 切勿先以一說爲主. 虛心平氣. 徐觀其意趣. 就同中而知其有異. 就異中而見其有同. 分而爲二而不害其未嘗離. 合而爲一而實歸於不相雜. 乃爲周悉而無偏也. 請復以聖賢之說. 明其必然. 昔者孔子有繼善成性之論. 周子有無極太極之說. 此皆就理氣相循之中. 剔撥而獨言理也. 孔子言相近相遠之性. 孟子言耳目口鼻之性. 此皆就理氣相成之中. 兼指而主言氣也. 斯四者. 豈非就同中而知其有異乎. 子思之論中和言喜怒哀樂而不及於四端. 程子之論好學言喜怒哀懼愛惡欲而亦不言四端. 是則就理氣相須之中而運淪言之也. 斯二者豈非就異中而見其有同乎.＜38＞
＜34-38＞