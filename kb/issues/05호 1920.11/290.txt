잡지명	개벽 제5호
발행일	
기사제목	漢詩
기사형태	시

漢詩
逍遙晩晴
黙齋
歷略山光滿眼靑, 尖巖看作自然亭. 林禽相逐通身翠, 泉石交鳴盡意醒, 古殿依俙如入夢, 秋花的
皪遍開庭. 楓林如許收難得, 强折一枝別有馨.
逍遙
山逍遙之日約友不至獨行踽踽中路逢
中央校友遠足團與之同行 石溪
逍遙山號小金剛, 近景探餘遠景宜. 一時違約何湏怪, 中路逢綠亦是奇. 井在前人今可記, 宮虛古蹟後誰知. 吟罷渾忘歸去晩, 楓間紅日已西移.
望鄕
滬上過客 張素石
楊子江頭雨乍晴, 暮煙衰柳便無情. 此身願作風前矢, 直到漢陽一羽輕. 眼際樓邊地極無, 水平海遠一帆孤. 夕陽萬里天空濶, 望望徘徊惟獨吾. 雲山茫漠水如天, 日暮樹風秋信傳. 萬里河槎愁思極, 一聲歸鴈去無邊. 黃昏碧樹一孤樓, 滾滾長江空自流. 故國山川今已遠, 愁添別恨秋更秋.＜108＞
秋夜讀陶集有感
木春學人
一
大火流西河, 肅氣盈天端. 庭草宿露潔, 老枝蟬語寒. 故園絶海隔, 身世等漂梗. 漢北思歸客, 永夜魂頻驚. 甁中我酒熟, 床頭我琴橫. 且醉行且歌, 欲訴衷膓悲. 刀筆送歲月, 失學悔已遲. 形役十春秋, 回首事事非.
二
人生三萬日, 三分失其一. 居諸若流水, 思之自寒慄. 撫古又嘆今, 窓前繙緗帙. 深憂千載下, 恨無久視術. 盛年不重來, 一日難再晨. 及時須勉勵, 歲月不待人. 陶君豈欺我, 自警聊書紳. 效嚬人莫笑, 吾自任吾眞.
三
東山美人在, 南陽睡意足. 可憐謝安石, 隻身持傾局. 可憐臥龍老, 鞠躬死巴蜀. 懷古發洪嘆, 向誰語心曲. 榮榮窓下竹, 詎無霜雪時. 淸風與明月, 貪取不須辭. 有酒且不醉, 天公笑我癡. 擧首望宇宙, 萬目呈奇姿.
四
大兒和盛敦, 小兒那波崙. 二子一去後, 羣兒盡犬豚. 宇內無盟主, 列雄互自尊. 寥寥地球上, 時事與誰論. 厭聞齷齪語, 尙友對芳罇. 微風入庭樹, 一枕夢自平. 不知非及是, 焉有辱與榮. 悠悠天壤際 何物是利名.＜109＞
＜108-109＞