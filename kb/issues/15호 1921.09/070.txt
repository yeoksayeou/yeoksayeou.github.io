잡지명	개벽 제15호
발행일	1921년 09월 01일
기사제목	徐花潭先生의 學說의 一斑
필자	一記者
기사형태	소식

徐花潭先生의 學說의 一斑
						一記者
花潭先生의 一生과 學說의 大槪는 本誌前號에 대강 紹介하얏다. 그러나 그것은 그 文字와 가티 紹介에 지나지 못하엿슬 뿐인 바 先生의 獨特한 思想과 深奧한 學說을 더 좀 徹底히 硏究코저 하는 이에게 對하야는 隔靴搔痒의 感이 업지 못하얏슬지라 우리는 이를 생각하야써 이제 다시 先生의 作品中 主著되는 原理氣, 理氣說, 太虛說, 鬼神死生論, 復其見天地之心說의 5篇을 原文 그대로 揭示하노니 讀者여러분께서 前號의 紹介文과 本號의 先生의 親著文을 接함으로 因하야 비록 한 분의 全容일지라도 徹底히 硏究함이 잇스면 本誌의 希望은 達이라.

原理氣
太虛湛然無形. 號之曰先天. 其大無外. 其先無始. 其來. 不可究. 其湛然虛靜. 其之原也. 彌漫無外之遠. 逼塞充實. 無有空闕. 無一毫可容間也. 然挹之則虛. 執之則無. 然而却實. 不得謂之無也. 到此田地. 無聲可耳. 無臭可接. 千聖不下語. 周張引不發. 邵翁不得下一字處也. 摭聖賢之語. 泝而原之. 易. 所謂寂然不動. 庸. 所謂誠者自成. 語其湛然之體曰. 一氣. 語其混然之周曰太一. 濂溪於此. 不奈何. 只消下語. 曰無極而太極. 是則先天. 不其奇乎. 奇乎奇. 不其妙乎. 妙乎妙. 倏爾躍. 忽爾闢. 孰使之乎. 自能爾也. 亦自不得不爾. 是謂理之時也. 易. 所謂感而遂通. 庸. 所謂道自道. 周. 所謂太極. 動而生陽者也. 不能無動靜. 無闔闢. 其何故哉. 機自爾也. 旣曰一氣. 一自含二. 旣曰太一. 一便涵二. 一不得不生二. 二自能生克. 生則克. 克則生. 氣之自微以至鼓盪. 其生克. 使之也. 一生二. 二者何謂也. 陰陽也. 動靜也. 亦曰坎離也. 一者何謂也. 陰陽之始. 坎離之體. 湛然爲一者也.＜62＞ 一氣之分. 爲陰陽. 陽極其鼓而爲天. 陰極其聚而爲地. 陽鼓之極. 結其精者爲日. 陰聚之極. 結其精者爲月. 餘精之散爲星辰. 其在地. 爲水火焉. 是謂之後天. 乃用事者也. 天運其氣. 一主乎動. 而圜轉不息. 地凝其形. 一主乎靜. 而榷在中間. 氣之性. 動. 騰上者也. 形之質. 重. 墜下者也. 氣包形外. 形載氣中. 騰上墜下之相. 停是則懸於太虛之中. 而不上不下. 左右圜轉. 亘古今而不墜者也. 邵所謂天依形. 地附氣. 自相依附者. 依附之機. 其妙矣乎. 風族飛族之羽 載形皆此理也
先生又曰. 虛者氣之淵也.
又曰. 一. 非數也. 數之體也.
又曰. 理之一. 其虛. 氣之一. 其粗. 合之則妙乎妙
又曰. 易. 曰不疾而速. 不行而至. 氣無乎不在. 何所疾哉. 氣無乎不到. 何所行哉. 氣之湛然無形之妙. 曰神. 旣曰氣. 便有粗. 涉於迹. 神不囿於粗迹. 果何所方哉. 何所測哉. 語其所以. 曰理. 語其所以妙. 曰神. 語其自然眞實者. 曰誠. 語其能躍以流行. 曰道. 總以無不具. 曰太極. 動靜之不能不相禪. 而用事之機自爾. 所謂一陰一陽之謂道. 是也又曰.  程. 張. 謂天大無外. 卽太虛無外者也. 知太虛. 爲一. 則知餘皆非一者也. 邵子. 曰或謂天地之外. 別有天地. 萬物異乎此天地. 萬物. 吾不得以知之也. 也非惟吾不得以知之. 聖人. 亦不得以知之也. 邵子此語. 當更致思
又曰. 禪家云空生大覺中. 如海一漚發. 有曰眞空頑空者. 非知天大無外. 非知虛卽氣者也. 空生眞頑之云. 非Ÿ¥理氣之所以爲理氣者也. 安得謂之知性. 又安得謂之知道

理氣說
無外曰太虛. 無始者曰氣. 虛卽氣也. 虛本無窮. 氣亦無窮. 氣之源. 其初. 一也. 卽曰. 氣. 一便涵二. 太虛爲一. 其中涵二. 卽二也 斯不能無闔闢. 無動靜. 無生克也. 原其所以能闔闢. 能動靜. 能生克者. 而名之曰. 太極. 氣外無理. 理者氣之宰也. 所謂宰. 非自外來而宰之. 指其氣之用事. 能不失所以然之正者而謂之宰. 理不先於氣. 氣無始. 理固無始. 若曰理先於氣. 則是氣有始也. 老氏曰虛能生氣. 是. 則氣有始有限也
又曰. 易者陰陽之變. 陰陽. 二氣也. 一陰一陽者. 太一也. 二故化. 一故妙. 非化之外. 別有所謂妙者.＜63＞ 二氣之所以能生生化化. 而不已者. 卽其太極之妙. 若外化而語妙. 非知易者也

太虛說
太虛. 虛而不虛. 虛卽氣. 虛. 無窮無外. 氣亦無窮無外. 旣曰. 虛. 安得謂之氣. 曰虛靜. 卽氣之體. 聚散. 其用也. 知虛之不爲虛. 則不得謂之無. 老氏曰有生於無. 不知虛卽氣也. 又曰虛能生氣. 非也. 若曰虛生氣. 則方其未生. 是無有氣而虛爲死也. 卽無有氣. 又何自而生氣. 無始也. 無生也, 旣無始. 何所終. 旣無生. 何所滅. 老氏. 言虛無. 佛氏. 言寂滅. 是不識理氣之源. 又烏得知道

鬼神死生論
程張朱說. 極備死生鬼神之情狀. 然亦未*說破所以然之極致. 皆引而不發. 令學者自得. 此. 後學之所以得其一. 而不得其二. 傳其粗. 而不見十分之精. 某欲採三先生之微旨. 以爲鶻突之論. 亦足以破千古之疑. 程曰. 死生人鬼一而二. 二而一. 此盡之矣. 吾亦曰. 死生人鬼. 只是氣之聚散而已. 有聚散. 而無有無. 氣之本體然矣. 氣之湛一淸虛者. 邇漫無外之虛. 聚之大者. 爲天地. 聚之小者. 爲萬物. 聚散之勢. 有微著久速耳. 大小之聚散於太虛. 以大小有殊. 雖一草一木之微者. 其氣終亦不散. 况人之精神知覺. 聚之大且久者哉. 形魄. 見其有散. 似歸於盡. 沒於無. 此處. 率皆不得致思. 雖三先生之門下. 亦莫能皆詣其極. 皆掇拾粗粕爲說爾. 氣之湛一淸虛. 原於太極之動而生陽. 靜而生陰之始. 聚之有漸. 以至傳厚爲天地. 爲吾人. 人之散也. 形魄散耳. 聚之湛一淸虛者. 終亦不散. 散於太虛湛一之中. 同一氣也. 其知覺之聚散. 只有久速耳. 雖散之最速. 有日月期者. 乃物之微者爾. 其氣終亦不散. 何者. 氣之湛一淸虛者. 旣無其始. 又無其終. 此理氣所以極妙底. 學者苟能做工到此此頭. 始得覤破千聖不盡傳之微旨矣. 雖一片香燭之氣. 見其有散於目前. 其餘氣. 終亦不散. 烏得謂之盡於無耶.
往者. 某與朴先生光佑. 討論及此. 朴. 乃耳輒明快. 不知其後. 朴. 果能致力於十分盡頭否也. 粗述獨見. 貽朴公頤正 許君太輝. 及諸來遊於門者. 此論. 雖辭拙然. 見到千聖不盡傳之地頭爾. 勿令中失. 可傳之後學. 遍諸華夷遠邇. 知東方有學者出焉.
又曰造化鬼神. 神易. 陰陽之極致處. 後學. 有多得於繫辭. 傳周程張朱之說. 要在做工不輟. 大段著力然後. 乃有見爾.
又曰嘗欲發揮繫辭微旨. 程朱皆極其力然. 略說破後學. 無蹊可尋. 類皆見得粗處. 不見底蘊. 某欲可敷 衍淺見. 令後學沿流. 以探其源. 竣吾精力盡時著書. 有志未就. 良亦一恨. 然不足恨也. 註脚更添註脚. 奈後學. 若其繁複. 亦莫之致思. 何乙已閏正月初五夜秉燭而書焉 已上四篇皆先生病亟時所箸

復其見天地之心說
古之聖賢. 於此皆嘗致意. 堯陳朞閏之數. 孔論天地之心. 程邵亦皆有說. 後之學者. 須大段著力於至日上. 做工夫. 所得甚廣. 非如格一物. 致一知之比也. 若於一物上. 十分格得破則亦見得至理. 顧於至日. 則所該廣大耳. 至日. 乃天地始回旋. 陰陽初變化之日也. 故曰. 復其見天地之心乎. 先儒. 皆以靜見天地之心. 程子. 獨謂動之端. 乃天地之心. 邵子. 則以動靜之間言之. 程邵立言有異. 初無二見. 皆就一動靜. 兼陰陽之上而語之. 似邵指太極之體. 程謂太極之用也. 反本復靜. 坤之時也. 陽氣發動. 復之機也. 有無之極. 於此擬之. 而先後天之說. 從可知也. 易所謂寂然不動. 感而遂通者. 謂此也. 庸所謂誠自成道自道者. 謂此也. 孟子所謂必有事焉而勿正心. 勿忘勿助長. 亦於此而體之. 方天地淨洒洒. 玄酒之味淡. 太音之聲希. 漠然虛靜. 若無所事. 一陽之復. 條爾而躍. 其不自容已之妙. 是可見天地之心也. 無改移者. 何謂也. 周天三百六十五度四分度之一. 朞歲三百六十五日四分日之一. 至日. 候之以漏箭. 測之以臬表. 度與日之分. 恰周得本數. 若合符契. 未嘗盈縮些一毫. 萬古常常如此. 可見其心之無改移也. 天地之中庸. 至善至信至德. 於此而識之. 神易之無方體. 於此而見之. 日軌回南. 春輝北陸. 陽吹九地. 氣應黃宮. 可不謂之無方也乎. 晝夜改度. 寒暑相禪. 無一刻停留. 可不謂之無體也乎. 一陰一陽之謂道. 繼之者善. 此語. 盡至日之理也. 一陰一陽. 一動一靜. 此本非兩事. 只是天之一事. 陰陽一用. 動靜一機. 此所以流行循環. 不能自已者也. 或曰至中至善至信之德. 只得於至日上語之其於他. 不得語之乎. 曰. 無時不然. 無物不有. 三百六旬之運. 二十四氣之分. 無非至日之流行者. 所謂時中也. 然不比至日則天地更始. 陰陽之際. 動靜之交. 辰宿之躔. 陸野 之分. 皆得復其本位. 十分齊整者也. 萬化之所自. 萬殊之所本. 此陰陽大頭臚處. 可以一貫之者也. 反於吾身仁智之性. 忠恕之道. 無非至日之理. 暫於動靜. 微於瞬息 ＜65＞
＜62-65＞