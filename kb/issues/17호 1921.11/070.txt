잡지명	개벽 제17호
발행일	1921년 11월 01일
기사제목	栗谷先生의 政治理想과 哲學思想
필자	一記者
기사형태	논설

栗谷先生의 政治理想과 哲學思想
						一記者
栗谷先生의 政治理想과 哲學思想은 一層 徹底히 紹介키 위하야 이제 다시 先生의 論著 中에서 萬言封事, 答成浩書를 原文 그대로 抄示하노라.

一. 萬言封事(甲戊)
臣伏以政貴知時事要務實爲政而不知時宜當事而不務實功雖聖賢相遇治效不成矣恭惟殿下聰明英毅好士愛民內無音樂酒色之娛外絶馳騁戈獵之好古之人君所以蠱心害德者皆非殿下之所屑也倚杖老成擢用人望旁招俊又仕路漸淸優容直言公議盛行朝野顒顒佇見至治宜乎紀綱振肅民生樂業而以言其紀綱則循私蔑公猶昔也號令不行猶昔也百僚怠官猶昔也以言其民生則家無恒産依舊也流轉失所依舊也放辟爲惡依舊也臣嘗慨歎竊欲深究其故一達冕旒而未得其會昨者伏睹殿下因天災諭太臣之敎則殿下亦大疑而深歎願聞振救之策此誠志士盡言之秋也惜乎大臣過於惶惑辭不盡意也夫灾異之作天意深遠固難窺測亦不過仁愛人君而已歷觀古昔明王誼辟可以有爲而政或不修則天必示譴以警動之至於暴棄之君與天相忘則反無灾異是故無灾之灾天下之至灾也今以殿下之明聖居可爲之位値可爲之時而紀綱如是民生如是則皇天之付畀者未塞其責矣設使今者景星日現慶雲日興殿下之危懼尤無所自容矣衆灾疊現日無虛度者乃皇天仁愛之至也殿下之兢惕修省其可少緩乎雖然不知時宜不務實功則危懼雖切治效終邈民生豈可保天怒豈可弭乎臣今罄竭一得先陳沈痼之弊後及振救之策伏願殿下虛心易氣勿厭其煩文勿怒其觸＜40＞件以乘睿察焉夫所謂時宜者隨時變通設法救民之謂也程子論易知時識勢學易之大方也又曰隨時變易乃常道也蓋法因時制時變則法不同夫以舜繼堯宜無所不同而分九州爲十二以禹繼舜宜無所不同而革十二爲九州此豈聖人好爲變易哉不過因時而已是故程子曰堯舜禹之相繼其文章氣象亦自少異也降自夏商其間小變不可枚擧以言其大者則夏人尙忠忠弊故救之以質質弊故救之以文文弊不救然後天下壞亂入于强秦秦以暴虐焚詩書而亡漢興鑑其弊尙寬德崇經術及其弊也崊�虛文無實節權移外戚諛侫成風世祖之興褒崇節義於是士務名節而其弊也不知節之以禮視死如歸苦節不中人皆厭之而時無賢主出而救之故苦節變爲魏晋之曠蕩尙浮虛亡禮法禮法旣亡與夷狄無異故五胡亂華中原糜爛亂極當治故有貞觀之治而救弊未盡其道猶有夷狄之風三綱不正君不君臣不臣藩鎭不賓權臣跋扈陵夷有五代之亂宋興懲藩鎭之患釋去兵權收攬威柄而眞宗以後狃於昇平紀綱漸弛武略不競仁宗雖極富庶而頹靡之象已著當時大賢皆思變通之策直至神宗値可變之會奮有爲之志而所信任者王安石也後仁義而先功利違天人而促亂亡反不如不變之爲愈也馴致大禍變夏爲夷他尙何說哉上下數千年間歷代治亂之迹大槪如此隨時善救者只見於三代而巳三代以後救者固鮮而亦未盡道焉大抵隨時可變者法制也亘古今而不可變者王道也仁政也三綱也五常也後世道術不明不可變者有時而遷改可變者有時而膠守此所以治日常少亂日常多者也且以我東言之箕子八條文獻無徵鼎峙擾攘政敎蔑聞前朝五百風雨晦冥至于我朝太祖啓運世宗守成始用經濟六典至於成廟刋行大典厥後隨時立法名以續錄夫以聖承聖宜無所不同而或用經濟六典或用大典添之以續錄者不過因時而已當其時也建白創制人不爲怪而法行不滯民得蘇息燕山荒亂用度侈繁變祖宗貢法日以損下益上爲事中廟反正政當惟舊而初年當國者只是功臣之無識者而已厥後己卯諸賢稍欲有爲而讒鋒所觸血肉糜粉繼以乙巳之禍慘於己卯自是士林狼顧脅息以苟活爲幸不敢以國事爲言而惟是權姦之輩放心肆意利於己者以爲舊法而遵守妨於私者以爲新法而革罷要其所歸不過剝民自肥而巳至於國勢之日蹙邦本之日斲孰有一毫動念者哉幸値聖明存心學問垂念民生可以因時設法匡濟一世而自上虞邯鄲之步少更張之慮而爲臣者論亊�則恐有安石之患自愛則恐有己卯之敗莫敢以更張爲說試言今日之政則貢案守燕山虐民之法銓選遵權姦請託之規先文藝後德行而行尊者終屈於小官重門閥薄賢材而族寒者不展其＜41＞器能承旨不入稟于御內近臣疎而宦官親侍從不參預於廷議儒臣輕而俗論重不久一官以歷揚淸顯爲榮不分職事以專委曹司爲務弊習謬規難以縷陳而不始于己卯必成于乙巳而今之議者擬以祖宗之法不敢開更張之論此所謂不知時宜者也大抵雖聖王立法若無賢孫有以變通則終必有弊故周公大聖也治魯而不能振後日寢微之勢太公大賢也治齊而不能遏後日簒弑之萌若使齊魯賢孫善遵遺意下拘於法則寧有衰亂之禍哉我國祖宗立法之初固極周詳而年乘二百時變事易不無弊端猶可變通况後日謬規汲汲改革當如救焚拯溺者乎傳曰窮則變變則通伏願殿下留念思所以變通焉所謂實功者作事有誠不務空言之謂也子思子曰不誠無物孟子曰至誠未有不動者也苟有實功豈無實效哉今之治效靡臻由無實功而所可憂者有七上下無交孚之實一可憂也臣隣無任事之實二可憂也經筵無成就之實三可憂也招賢無收用之實四可憂也遇灾無應天之實五可憂也羣策無救民之實六可憂也人心無向善之實七可憂也上下無交孚之實者何謂也君臣交際猶天地之相遇也在易姤之象曰天地相遇品物咸章也程子之傳曰天地不相遇則萬物不生君臣不相遇則政治不興聖賢不相則道德不亨事物不相遇則功用不成是故明良相遇肝膽相通密如父子合如符契骨肉之親不能間*金之口無所容然後言行策用庶綪以成三代聖王皆由是道未有君臣不相深信而能成治效者也竊伏惟念殿下明睿有餘而執德不弘好善非淺而多疑未祛是故羣臣務建白者疑其過越尙氣節者疑其矯激得衆譽則疑其有黨斥罪過則疑其傾陷加以發號之際辭氣抑揚好惡靡定至於頃日 之敎有曰大言競進喜行前無之事宜乎風淳政擧斯敎一出羣惑彌增古人有言曰言善非難行善爲難邵雍曰治世尙德亂世尙言古今天下安有大言競進而能使風淳政擧者乎且殿下以大言爲是耶爲非耶如其是也則其所謂大言者不過引君當道期臻至治而已殿下當採用之不暇不當以競進爲譏諷也有言而不用則雖美而無益故子思爲臣而魯繆之削弱滋甚孟子爲卿而齊宣之王業不興况今進言者旣非思孟而採用之實蔑聞者乎何怪乎時事之不治哉如其非也則此乃造言生事之流也殿下當抑浮躁務敦實以安朝廷以鎭人心不當以大言爲美事也鳴呼以讜論尤其競進則士氣沮而邪徑開以俘躁美其大言則虛僞長而實德喪殿下必居一於此矣抑未知殿下實無深意而言辭偶失者乎殿下於羣臣深信有所不足故羣臣亦不知聖意之所在每於聖敎之下一言異常則莫不駭目怵心常若臨不測之淵昨者大臣之承召也只是一味惶恐而已無一策可以＜42＞回天心救世道者若使大臣全無識見則已矣如有所見則豈非預憂殿下之不傾四聰也哉至於出一郞官補一殘邑聖心憂民未必有他亦非異事而朝士之有善名者咸懷不自安之心豈非殿下之誠未能奉孚而然乎古之聖王處心行事如靑天白日萬物咸覩至於蚩蚩下民亦莫不洞知上意故殺之而不怨利之而不庸今者近密之臣尙未曉聖心况他人乎昔者中廟之於趙光祖也可謂聖賢相遇矣而陰邪忽入左腹如明鏡蔽于塵垢晝而唯諾於一榻之前夜而墜落於千仞之壑今之士林傷弓甫己餘喘尙存小臣嘗以淺見爲說曰中廟固是聖主而過於虛受君子之言雖易進小人之讒亦易入矣今上則不然察言必詳傾聽不苟君子雖悶悶難契小人亦不敢罔以非道矣聖明之代必無士林之禍但恐民窮國蹙變通無策終有土崩之勢耳今之士類能信臣言者有幾人乎君臣交際誠信未孚而能保治平者自古及今未之聞也此兊�可憂者一也臣隣無任事之實者何謂也設官分職各有所司三公統摠機宜六卿分理庶務侍從有論思之責臺諫受耳目之寄下至庶司小官莫不各有其任監司宣化于外節帥領督于邊守令分憂鎭將監戍亦莫不各有其職今者三公固是人望所屬而亦不敢建白施設徒能恭愼畏忌而已殊無經濟邦國挽回世道之望他又何責焉大官悠悠於上惟膽前顧後是務小官泛泛於下惟相時射利爲事紀綱專委之臺諫而不過摘抉一二姦細以塞責銓選專出於請囑而不過安排一二名士以託公以至庶司之官漫不知所掌何事惟知積日累朔以求遷大小之官豈無一二奉公忘私者哉只是形單勢弱不能有所裨益監司巡遊自娛以廚傳豐約文書工拙爲殿最能明黜陟者有幾人乎節師嚴刑以自威剝割以自奉撫綏精鍊兩失其策能不辱*外之寄者有幾人乎守令只知歛民以自利行媚以于譽能以字牧爲心者屈指甚鮮鎭將先問軍卒之幾何以計綿布之多少而已能以防備爲虞者絶無幸有惟是胥吏之輩投間抵隙執其機要生民膏血殆盡於胥吏之手矣至於籍兵最是大事而賄賂交于路僞券亂其眞村民欲餽以牛色吏心求綿布以牛易布牛價頓賤京外皆然衆口沸騰況於他事乎曹植嘗曰我國以胥吏而亡此言雖過亦有理焉此由群臣不任事之過也官各稱職則安有以胥吏亡國者乎今若以爲所任非人而欲易之則一時人物不過如此賢才難以猝辨以爲刑法不嚴而欲重之則法重而姦益滋且嚴法非救弊之策也以爲無可奈何而置之則百弊日增庶績日敗民生日困而亂亡必隨此其可憂者二也經筵無成就之實者何謂也古者設三公之官師道之敎訓傳傳之德義保保其身軆此法旣廢師傳保之責專在於經筵故程子曰君德成就責經筵經筵之＜43＞設非爲臨文講讀不失章句而已將以解惑而明道也將以納誨而進德也將以論政而制治也故祖宗於經筵官待之有禮親之有恩如家人 父子情意洞徹焉今之侍臣學問多缺誠懇多乏或難於入侍至有窺避者矣雖然豈無懷誠抱蘊願親聖明者哉近者經筵不頻接見固踈而禮貌嚴肅辭氣罔舒酬答甚罕問不詳政要時弊未嘗咨詢間有一二講官勸勉聖學則亦泛然俯聽而已殊無軆驗踐履之實罷筵之後大內深邃膽仰徒勤而殿下左右只有宦寺宮妾而已未知殿下燕居之時所覽者何書所做者何事所聞者何語耶近臣尙不能知況外臣乎孟子亞聖也齊王之尊敬亦至矣尙有一曝十寒之歎況今侍臣有愧古人而踈外若是者乎此其可憂者三也招賢無收用之實者何謂也古之帝王至誠求賢猶恐不及或感於夢寐或遇於漁釣者非特賢其人示其褒獎而已將與之共天位使之食天祿傀施澤於蒼生故詢之以輿議察之以接言試之以行事果知其爲賢則近其人而用其計使行其道焉夫是之謂王公之尊賢者也今殿下愛士求賢視古無愧幽貞隱德揚仄殆盡盛美之典近古所罕第以論薦之際泛言某人可用而巳行迹之詳未嘗陳達有司旣失其宜矣自上亦不曾親見其人察其賢否但依例爵之而巳夫修身篤行非以有求也山林之間豈無不屑爵祿者哉士之出處固非一端有不卑小官者有韞櫝不售者殿下之招賢只命以爵祿而已殊無接見察試擢用行道之實故今日以薦擧就職者或有爲親而屈者或有爲貧而仕者或有只爲謝恩而來者未嘗聞一人爲行道而出者也求賢最是美事而其歸不過虛文則治道何由可成此其可憂者四也遇災無應天之實者何謂也皇天之於人君若父母之於子也父母怒其子發諸辭色則子雖無過必倍加齊慄承顔順旨必得父母之底豫乃安於心况有過者尤當引咎哀謝革心改行起敬起孝心得父母愉悅之色可也不當但懷危懼拱手閉戶而已也帝王之遭天變亦如是焉反躬自省周察疵政身無愆矣政無闕矣亦當益加修勉欽若不巳未嘗以無過自恕也况於身有愆而政有闕者乎必也 求言以廣知見進賢以助不逮省民以勤撫摩革弊以興政治必務所以補前過逈天怒可也不當遑遑無策若有過之子拱手閉戶以俟父母之怒自息也頃年以來尋常有災人皆狃習不知可懼只緣白虹貫日之變極是陰慘故睿念驚惕倍加祇畏無乃回亂做治之幾闖發於今日乎因此機會別無修治之擧者何耶夫避殿減膳者畏災之文也末也進德修政者畏災之實也本也文與末固不可廢也實與本今何事也此其可憂者五耶群策無救民之實者何謂也法久弊生害歸於民設策矯弊所以利民耶聖敎有曰君依於國國依於民設百官分庶職只爲＜44＞民生而已民旣擾蕩則國將何賴焉臣伏讀再三不覺感激流涕大哉王言一哉王心此眞安庶民回天怒之一大機也三代以後能知君臣之職只爲民生者幾君乎但徒善非法不推徒法非善不行殿下愛民之心固是如此而愛民之政猶有未擧羣下之獻策者只齊其未不揣其本故聽之若美行之無實今日進一計請除無名之稅而列邑之科斂自若明日建一議請均田戶之役而豪右之逭賦猶舊減選上將以蘇復公賤而偏受其苦者流離如昔禁防納將以不費民財而誅求其賂者勺蹬愈甚劾罷貪吏則繼之者未心愈於前人徒貽迎送之弊請擇邊將則望重者未心愈於新進反無忌憚之念其他良號之下美令之頒非一非再而州縣只傳數行書札而已村民不知其爲某事也夫是之故君子之進議論之正與夫民生邈不相關但曰某人官高榮顯可羡而已未嘗聞某人被用其澤及民云爾善言之無效果如是則雖使朱汲滿朝讜論盈耳何補於民窮財盡而四境渙散者哉惟是議論一失則乃能害及生民無所遲滯焉鳴呼怪哉古今所未聞也譬如萬間大厦久不修理大而梁棟小而椽桷莫不腐朽支撑牽補僅僅度日欲修其東則西*而傾欲改其南則北撓而壞衆工環視無所措手置而不修則腐朽日甚將至顚覆今日之勢何以異此此其可憂者六也人心無劐�善之實者何謂也敎化不明民散久矣秉彝雖存晦蝕殆甚聖明臨御之初人心聳然頗有向善之念若於此時聖德日進治化日昇則今日之人心豈止於此哉第緣初年大臣輔導失宜誤殿下以淺近之規納民生於卑汚之域間以本明之心發爲公論而淸議尙弱俗見猶痼其聞善言見善人也或有爲人而歆羡者或有外悅而中忌者或有顯指而非笑者中心好之者絶鮮矣是故良實少而虛僞盛在縲紲而被衆救者未必無罪爲守令而獲衆譽者未必有績舘薦本求學行而設酒饌而誘多士者或有之里選本求端良而棄行檢而味廉恥者或與焉若使秉銓之人又從而不擇焉則淸濁混淆賢愚雜糅弊將難救乃若下民飢寒切身本心都喪父子兄弟尙如路人他又何說綱常不能維特刑政不能檢制由今之道無變今之習雖聖賢在上施敎無地廣擧鄕約雖是美事臣愚竊恐以今之習徑行鄕約亦無成俗之效焉此其可憂者七也凡此七憂爲今世之沈痼紀綱之頹民生之困職此之田七憂未除則雖聖心勞瘁于上淸議馳騁于下亦無保國安民之效矣自古以來人君失德自取敗亡者理勢然也無足恨者今日聖明有何失德而國勢如此其岌岌乎臣雖多病才疎自知無補而區區血誠不後恒人入瞻重瞳英姿洞徹睿議明斷而出顧四方殿屎愁苦蹙蹙靡騁未嘗不深怪永嘆焦心隕涕也鳴呼病至膏盲神醫尙可救國至垂亡明王尙可興當＜45＞今朝廷尙靖權孼屛迹四封尙完外*不作及今猶可有爲也稍緩則後時而無及矣孟子曰國家閒暇及是時修基政刑伏願殿下留念思所以振起焉今進修已安民之要爲祈天永命之術修已爲綱者其目有四一曰奮聖志期回三代之盛二曰勉聖學克盡誠正之功三曰去偏私以恢至公之量四曰親賢士以資啓沃之益安民爲綱者其目有五一曰開誠心以得群下之情二曰改貢案以除暴歛之害三曰崇節儉以革奢侈之風四曰變選上以救公賤之苦五曰改軍政以固兊�外之防所謂奮聖志期回三代之盛者昔者成覵謂齊景公曰彼丈夫也我丈夫也吾何畏彼哉彼謂聖賢也天以景公之資奮勵自强則可與聖賢同歸故成覵云然孟子於梁惠齊宣非王道不言非仁政不勸夫以梁惠齊宣之質苟能實行王道實施仁政則亦可與三王比肩故孟子云然此豈好爲大言不度實效者哉伏覩殿下資質甚美仁足以保民明足以辨姦武足以斷制而惟是作聖之志不立求治之誠不篤以先王爲不可企及而退託自小迄無振發之念未知殿下何所見而然歟夫所謂志大才踈以敗事績者不務修己妄擧難行之政不度强弱妄挑難禦之敵之謂也若其修己有實功安民有實心則可以求賢以共治可以革弊而救時此豈志大敗事者乎程子嘗曰爲國而至於祈天永命養形而至於長生學而至於聖人此三事分明人力可以勝造化自是人不爲耳信乎斯言自古未聞實用其功而不見實效者也今世之人不强於爲善者只是心志爲他物所移耳政敎風俗有以使之也敎化不明人欲無窮志乎富貴志乎嗜欲志乎避患爲學則道與時乖故志富貴者遠避焉爲學則閑邪窒慾故志嗜慾者退縮焉爲學則毁謗必興故志避患者求免焉此豈非政敎風俗有以使之乎殿下則不然富貴已極而志道者豈非所以長守富貴者乎嗜慾必淡而所欲豈不在於安社稷壽國脉乎禍患可虞而防患豈不在於修一身靖萬民乎殿下何憚而志不立乎古語曰有志者事竟成伏願殿下濯去舊見以來新意奮發大志期與至治此志旣立然後勗勵大臣使之糾率百官改心易慮勉稱其職則孰敢因循奮習以取不恪之罪哉夫如是則時事庶可救世道庶可回天變庶可弭矣所謂勉聖學克盡誠正之功者大志雖立必以學問實之然後言行一致表裏相資無負乎志矣學問之術布在謨訓大要有三曰窮理也居敬也力行也如斯而巳窮理亦非一端內而窮在身之理視聽言動各有其則外而窮在物之理草木鳥獸各朊�攸宜居家則孝親刑妻篤恩正倫之理在所當察接人則賢愚邪正醇疵巧拙之別在所當辨處事則是非得失安危治亂之幾在所當審必讀書以明之稽古以驗之此是窮理之要也居敬通乎動靜靜則不起雜念湛然虛寂而惺惺＜46＞不昧動時臨時專一不二不三而無少過差持身心整齊嚴肅秉心必戒愼恐懼此是居敬之要也力行在於克己以治氣質之病柔者矯之以至於强懦者矯之以至於立厲者濟之以和急者濟之以寬多欲則澄之必至於淸淨多私則正之必至於大公乾乾自勗日夕不懈此是力行之要也窮理乃格物致知也居敬力行乃誠意正心修身也三者俱修竝進則理明而觸處無礙內直而義形於外己克而復其性初誠意正心之功蘊乎身而脺面盎背刑于家而兄弟足法達于國而化行俗美朱子曰文王正心誠意之功熏烝透徹融液周遍南國之人服文王之化此豈朱子想象揣摩而有是說哉的知誠正之功必能周遍於國故云爾伏願殿下勿以高遠爲難行勿以微細爲可忽常於燕居不輟學問四書五經及先賢格言心經近思錄等書循環披讀深究其義非聖賢之志不敢存非聖賢之書不敢觀玉藻九容仔細軆認念頭之發審其天理人欲之幾如人欲也遏絶於未形如天理也善推而充廣放心必求己私必克衣冠必正瞻視必尊喜怒必愼辭令必順以盡誠正之功焉所謂去偏私以恢至公之量者矯治病痛之說畧陳於前矣惟是偏私一事古今之通患故表而言之若偏私之念一毫未除則難入於堯舜之道矣今殿下淸明在躬病固寡而偏私一念猶未克盡恐不能與天地同其大也至於頃日內官呈手本之事臣在外休告未得其詳似聞以新生王子繫於中殿之下政院使改書云若然則名稱不可混也改書數字易於反掌宦官何爲不從乎後日伏睹傳敎則自上命勿改而直下于政院云臣愚不識事軆但政院旣名喉舌則大小之事莫不經由內殿外廷豈有二軆若是特出於上命則雖微犴�之事是乃傳敎何名手本旣是內官手本則不當不由政院而入也平心察之則其理自明政院安知特出聖意而不尤內官乎殿下不能平心大厲聲色是踈喉舌而親宦官使長輕蔑朝臣之漸也聖敎曰時事多誤君上不嚴之故也嗚呼刑餘小竪敢抗喉舌之臣遐遠內奴敢希非分之恩貴戚乘馬遇敎書而不避殿下之政可謂不嚴矣殿下其亦以此自咎耶漢文帝時太子過司馬門不下車而公車令得以劾秦鄧通以寵臣無禮而丞相檄召將斬若以常情論之不敬太子無乃輕君上耶欲斬寵臣無乃擅威權耶然而文帝不失人君之威而治平之效固非今日所可比擬也今殿下莫褀ª於近臣而乃以宦官爲私臣莫衆於庶民而乃以內奴爲私民此病未除則時事無由可正臣恐殿下愈嚴而時事愈誤也漢武帝不冠見汲黯而避帳中庸太宗臂*見魏徵而匿懷中斯二君者道雖不粹而政令嚴明信賞必罰貴戚閹寺莫敢犯法亦今世之所不能及也然而以君畏臣有若不嚴何耶此非畏臣也乃畏義也待嚴而＜47＞不畏義未有不敗者也殿下其亦自反而思義乎且近日憲府所爭之事臣雖未知首尾固疑憲府契勘不詳也何則殿下雖未免有私必不至毋問曲直而與匹未爭一臧獲也群臣計未及此可謂智不明矣雖然殿下旣知其當屬內司而猶許竝給則尤足以欽仰聖度之弘廣矣累日堅執無乃臣民疑殿下私吝未消乎人君不患不嚴而患不公公則明明則嚴在其中矣伏願殿下行法始於貴近推仁達於衆庶宮府一軆而母使宦官恃近而輕朝紳兆民一視而毋使內奴恃私而窺非望內帑付之有司不以爲私物偏繫之念絶於方寸公平之量包涵遍覆夫如是則府庫皆財何患無用率土皆臣何患無奴哉所謂親賢士以資啓沃之益者人君之學莫善於親近正士所見皆正事所聞皆正言君雖欲不正得乎若正人不親而惟宦官宮妾是近則所見非正事所聞非正言君雖欲正得乎先賢之言曰天地生一世人自足亊�一世事非借才於異代今之賢者固難其人雖然極一世之選不論出身與否不分在朝在野則豈無一二可以稱袞者乎伏願殿下博詢精擇必得其人出身者萃于玉堂不移他職未出身者授之閒局帶以經筵職名陞堂上者亦隨其職必兼經筵之官叅於是選者輪日入侍使之展布所蘊而自上虛已和顔受其忠益講學則必窮義理論治則必求實效雖非進講之日源源召對于便座只令史官俱入質問所疑宣示淵衷至於承旨則例以所掌公事一日一度各得親禀聖旨如大臣及臺諫之言則不拘時日必入親達以復祖宗之規夫如是則上下之契日密而情意無間性理之說日進而聖學將就交歡有同于魚水邪穢罔干於天日矣凡此四者修己之目也大槪如斯其詳在殿下加意知行而已若夫所謂開誠心以得羣下之情者聖帝明王待人處事一以至誠知其爲君子則任之勿貳知其爲小人則斥之勿疑疑則不任任則不疑坦懷率下平平蕩蕩爲臣者亦仰之如父母信之如四時進之則懼不克任而益盡其忠斥之則自知罪戾而只責其身故其得人心也可以赴湯火可以蹈白刃可以植遺腹朝委裘而不亂只知有君上而不知有其身無他至誠所感也後之人君誠意不足只以智力馭下所任未必賢取其合於己也所黜未必不賢惡其異於我也雖合於己而其中未可信故任之而不能無疑疑之而不能不任大臣當國盡職則衆情必歸重焉安能不疑其專權而擅政乎諫官面折廷爭則朝野必屬目焉安能不疑其賣直而沽名乎君子小人以類相從安知其孰爲朋黨乎善策邪論雜然竝進安知其孰爲誤國乎於是邪正難分是非難辨因循則悶其頹墮改革則嫌其騷擾君心波蕩慌然不樂之際必有大姦潛何閒隙隨君心有所左右而漸施其巧浸潤以入之逢迎以悅之恐動以惑＜48＞之君心漸信陷于術中則良善必殲而邦國必喪此亦無他不誠所致也今殿下好善愛士固出於誠而只緣羣臣才德不足少可倚䊿�故似無委任之意至於發言之際未免有不信之心輕侮之辭羣臣固所自取也聖明亦不可不自反也伏望殿下務以至誠待下必是則言亦稱是心非則言亦斥非進之則必賞其賢退之則必數其過聖心如門洞開使羣下咸得仰見無少隔礙夫如是則羣臣亦無疑懼之念務盡其情君子有輸忠之願小人絶售奸之謨矣所謂改貢案以除暴歛之害者祖宗朝用度甚約取民甚廉燕山中年用度侈張常貢不足以供其需於是加定以充其欲臣於曩日聞諸故老未敢深信前在政院取戶曹貢案觀之則諸般貢物皆是弘治辛酉所加定而至今遵用考其時則乃燕山朝也臣不覺掩卷太息曰有是哉弘治辛酉於今爲七十四年聖君非不臨御賢士非不立朝此法何爲而不革耶究厥所有則七十年之間皆有權姦當局二三君子雖或立朝志不及展奇禍必隨何暇議及於此哉其必隨何暇議及於此哉其必有待乎今日乎且物産隨時或變民物田結隨時增減而貢物分定乃在國初燕山朝只就而加定耳亦非量宜變通之也今則列邑所貢多非所産有如緣木求魚乘船捕獸未免轉貿他邑或市于京民費百倍公用不裕加以民戶漸縮田野漸荒往年百人之所納前年責辦于十人前年十人之所納今年責辦于一人其勢必至於一人亦盡然後乃已也今者語及改正貢案則議者必諉以祖宗之法不可輕改雖祖宗之法民窮至此不可不變况燕山之法乎伏望殿下必擇有智慮可以曉事有心計可以推筭有才能可以幹辦者俾之專掌其事以大臣領之悉除燕山所加定以復祖宗之舊因考列邑之物産有無田結多少民戶殘盛推移量定均平如一必以本色納于各司則防納不禁自罷民生如解倒懸矣今日急務無大於此矣所謂崇節儉以革奢侈之風者民窮財盡今日已極貢物不可不減而若用度不法祖宗則不能量入爲出而方底圓蓋理所不合加以風俗之奢靡莫甚於今日食不爲充腹盈案以相誇衣不爲蔽軆華犾�以相競一卓之費可爲飢者數月之糧一襲之費可爲寒者十人之衣十人耕田不足以食一人而耕者少食者多十人織布不足以衣一人而織者少衣者多奈之何民不飢且寒哉古人曰侈之害甚於天宓豈不信哉若非自上先務節儉以救此患則刑法雖嚴號令雖勤徒勞而無益臣嘗記故老之言曰成廟寢疾大臣入問則臥內所覆茶褐細衾將弊而不改矣聞者至今欽想不已伏願殿下命考祖宗朝供奉規例宮中用度一依祖宗之舊儉約之制垂範中外以革民間之侈習使人羞陳盛饌羞被美服以惜天財以舒民力焉所謂變選上以救公賤之苦者選上本＜49＞意非欲辦出綿布也在京典僕不足於立役故以在外公賤輪立京役名之曰選上貧殘公賤裹糧覇留侵苦多端有所不堪始以綿布償役今則只徵綿布而已無一人來役者矣民生日困戶口日耗公賤亦民也豈能獨完輾轉流亡不能生息而一償選上之役則其免敗家者鮮矣二年納貢一年選上大率三年必一敗家而公賤之苦極矣加之以該曹色吏分定不均雖奴婢衆多之邑有賂則少定雖僅存數口之邑無賂則多定力不能支則侵及一族齊民亦被其苦矣旣困之後雖公明均定亦不能救矣若不變通後患無窮臣愚以爲改身役而受綿布已非大典之法則今亦可廢選上而加身貢也伏望殿下命該官詳考奴婢之案據其現存之數每年奴貢納綿布二疋婢貢納一疋半都計幾何以其五分之二儲于司贍爲國用以其五分之三分給各司以準選上之役綿布不足則量宜減立役之數夫如是則公賤有定貢可以預備無猝辦之患收貢有定簿無所刪改絶姦吏之術號令不煩而民受實惠矣所謂改軍政以固內外之防者天變難測固不可指爲某事之應然以古史驗之白虹貫日多是兵象目今軍政廢壞四徼無備脫有緩急雖以良平運智起信統制無兵可將安能獨戰念及於此心塞膽慄時弊旣陳於前而軍政則未之詳也今請先陳其弊後設其策可 乎我國法制多所欠闕只設兵使水使僉使萬戶權管等官而無廩養之具使之取辦於士卒邊將侵漁之弊濫觴於此矣法制漸弛貪暴轉盛加以銓選不公債師接武公言曰某鎭之將其直若干某堡之官其價若干彼輩徒知割剝軍卒以發其身而已他又何慮哉士卒苦於留防願納綿布以免戍役者必悅而從之其留鎭者則必督以難堪之役責以難辦之需使煎熬於膏火之中人非木石孰不愛身見免戍之人偃仰其家莫不歆羡亦效其爲若戍役多免鎭堡將空則必誘近處居民使於擲姦之時假名代點巡按之官只閱其數而已孰問眞*免戍雖便綿布難備故數度留防家已懸罄不能支保逋亡相繼明年按薄督戍則本邑必以一族應役一族又逃則侵及一族之一族禍患蔓延無有紀極將至於民無孑遺而彼所謂債師者方且志滿氣得稛載還家驕其妻妾而貧者以富行賂權門又圖陞授而賤者以貴焉今之議者不思矯革此弊而徒以軍額未充爲憂臣愚以爲假使軍額悉充此弊未革則不過添邊將所得綿布而已於防備何與哉此一弊也水陸之軍不必留防於所居之地或赴於數日之程或赴於千里之外至有不習水土多發疾病者旣怵於將師之侵虐又困於土兵至陵暴覊旅寒苦飢飽失時南軍之戍北邊者尤甚羸瘁願頓面無人色此等若遇虜騎雖欲逃避亦不可得坐受魚肉况可望控弦而禦敵乎臣聞黃海騎兵之戍平安者一行之費必不下三四十疋綿布夫＜50＞三四十疋乃村民數家之産也一往必破數家之産安得不窮且逃也此二弊也六年成籍之法廢而不行癸丑年搜括於久廢之餘奉使之臣以嚴急幹辦爲能州縣承風猶恐不及只念搜之或遺不計苟充之貽患凶乞之人無下備數難犬之名亦得載錄不出一二年太半爲虛薄矣于今二十餘年又擧大事軍額之闕甚於癸丑閒丁之鮮亦甚於癸丑搜括雖巧豈能造無麨之不托哉今之所刷出者非童穉則乞人非乞人則士族也聞丁之實者抜�幾人乎今雖籍軍不日又成空薄矣該曹非不聞見而方且硏硏然以必充爲說其不度理勢甚矣此三弊也內外良役名目甚衆不可枚數而其中所謂皂隷羅將諸員者最其苦役也此亦以綿布償役而已其所屬之司旣以他人代立而不時侵督邸吏使償役債邸吏出息以納而歷算所費徵其三倍於當身故一人每應三人之役有所不支例徵一族此四弊也凡此四弊及今不救數年之後雖有善者亦無如之何矣伏望殿下更張舊制創立新規凡兵水營及鎭堡所在處心以其邑簿外之穀量宜優給邊將之糧其邑之穀不足則收傍邑之穀必使邊將有以自奉所需無闕而嚴明法制尺布斗米使不得歛於軍卒只使精鍊器械敎習騎射兵水使及巡按之行不徒呼名點闕心閱其器械試其騎射視其訓鍊能否以爲殿最若如前歛*放卒而發覺則治以贓律僉使萬戶權管等官不論南北遠近皆付軍職使妻子受祿以資生初授之時必擇其人而旣授之後五考五上則由權管而陞萬戶由萬戶而陞僉使由僉使而授東班六品之職五考之內若居中者則平遷他鎭不得陞授使之自惜前程有所勸勉若其留防則必領其邑之卒其邑之卒不足然後乃定于旁邑而留防所在處則諸邑良役皆廢只存留防之役使無遠赴之勞而分番迭休其在鎭之時亦無一毫費力傷財之事其應鎭將之使令也不過搬柴運水而已他無所與使得專意於操弓習射焉若黃海騎兵北戍之役則命罷勿爲若虞邊備之疎則命沿邊守令敎民習射三月一試失數多者厚其賞給二度居魁者復其家口之役若五度居魁者軍卒則特補軍官擇其中有知識可堪領衆者啓其名于該曹使補權管以試其可用與否若公私賤則啓其名特許免賤私賤則優給其價于本主夫如是則五度居魁者其出甚罕而邊垊盡化爲精兵矣脫有邊警則人各自救孰不力戰乎上番之軍有司亦時試其武才其中最優者啓達論賞五度居魁則特補所居近處鎭堡軍官 使有鍊業之志至如籍兵務得實軍不爲苟充閒丁未滿十五歲者但錄其名字年歲于別薄使之待年入籍傭食凶乞人則一切刋落列邑軍薄姑存舊額但錄幾名未充而命守令休養生息勞來不怠而隨得隨補不限年月期以悉充且於六年例必改籍俾無倉卒騷＜51＞擾之患若虞軍卒不足不能應諸處之役則上番之軍量減其數猶不足則防遏之處量減其數猶不足則南方冬月之留防量減其數猶不足則步兵之納價布者除其半以補留防之闕留防旣無侵暴之害則步兵亦不至如避豺虎矣若所謂皂隷羅將諸員等則不必各有所屬悉廢其名皆變爲步兵納價布于兵曹兵曹量各司立役之數以給價布則邸吏免不時之侵督民間無三倍之暴歛矣軍政之善策此其大略也凡此五者安民之目也大槪如斯其詳在殿下博咨規畫而已竊觀今之時事日就謬誤生民氣力日就消盡殆甚於權姦用事之時其故何哉權姦之時祖宗遺澤尙有未盡故朝政雖亂民力尙支今日則祖宗遺澤已盡權姦遺毒力發故淸議雖行民力已竭譬如有人少壯之時縱酒荒色戕害多端而血氣方强未見所傷及其晩年戕害之毒乘衰暴發雖謹愼調保元氣已敗不可支持今日之事實同於此不出十年禍亂必興匹夫以十間之屋百무之田傳於子孫子孫猶思善守以無忝所生況今殿下受祖宗百年社稷千里封疆而禍亂將至者乎心誠求之不中不遠力雖不足猶可自救况今殿下摠攬權綱明燭事理力能救時者乎小臣受國厚恩百死難報苟利於國鼎鑊斧鉞臣亦不避况今殿下廓開言路容受不諱手敎之下詞旨懇惻臣若不言實負殿下衷情所激極言竭論而疾病之辭神惛手戰辭俚語複字畫僅成無足可觀雖然其意似遠而實近其策似迂而實切雖非三代之制實是王政之本行之有効王政可復伏望殿下詳觀熱閱舒究深思取捨旣定于聖衷然後廣咨廷臣議其可否而進退之幸甚殿下用臣之策付之能手行之以誠篊�守之以堅確毋爲流俗守常之見所移奪毋爲醜正讒閒之舌所搖惑如是者三年而國不振民不寧兵不精則請治臣以欺罔之罪以爲妖言者之戒臣無任激功屛營之至

二. 答成浩原書
夜來淸况何如昨承辱復備悉雅旨庶有歸一之望幸甚幸甚別論理氣爲長書以上詳照而還報何如來示所謂氣涉形迹與理不同者固是大綱其中有許多曲折須是窮得十分盡頭乃可謂得其旨耳長書之說頗詳珥本欲留此一轉說以待吾兄自爲論說而今被兄窮問到底若不說到極處窮其本源則終無歸一之期故又罄櫜中所有此皆聖賢之意也或散出於經傳而不總合而言之故珥今合而爲說耳理通氣局四字自謂見得而又恐珥讀書不多先有此等言而未之見也以道心爲本然之氣者亦似新語雖是聖賢之意而未見於文字兄若於此言不疑怪而斥之則無所不合矣且昨日出力相助得輸小窩之材仰謝不已昨得季涵書有寄兒之簡而深望速傳故伻童奴耳季涵簡內以爲珥之得謗比來尤甚云將有罪網之加矣一身旣付造化鼠肝蟲臂將任其所謂但細思珥之所謂別無與人作憎嫌之事只＜52＞是不仕一事形迹異俗耳以異於己而輒疾之如讎世道可謂險矣自古未聞以不仕獲罪者而乃自珥始則亦末世可笑之事也方今國有大事而珥不供職反作遠行則於義未安故止東南之行欲伻人于舍弟處使往奠于退溪先生之墓兄之送奠如何而可耶昨聞思菴拜右相近日朝報殊愜物情不知果收效驗否耳
理氣元不相離似是一物而其所以異者理無形也氣有形也理無爲也氣有爲也無形無爲而爲有廀¢有爲之主者理也有形有爲而爲無形無爲之器者氣也理無形而氣有形故理通而氣局理無爲而氣有爲故氣發而理乘理通者何謂也理者無本末也無先後也無本末無先後故未應不是先已應不是後程子說是故乘氣流行參差不齊而其本然之玅無乎不在氣之偏則理亦偏而所偏非理也氣也氣之全則理亦全而所全非理也氣也至於淸濁粹駁糟粕煨燼糞壞汙穢之中理無所不在各爲其性而其本然之玅則不害其自若也此之謂理之通也氣局者何謂也氣已涉形迹故有本末也有先後也氣之本則湛一淸虛而已曷嘗有糟粕煨燼糞壞汙穢之氣哉惟其升降飛揚未嘗止息故參差不齊而萬變生焉於是氣之流行也有不失其本然者有失其本然者旣失其本然則氣之本然者已無所在偏者偏氣也非全氣也淸者淸氣也非濁氣也糟粕煨燼糟粕煨燼之氣也非湛一淸虛之氣也非若理之於萬物本然之妙無乎不在也此所謂氣之局也氣發而理乘者何謂也陰靜陽動機自爾也非有使之者也陽之動則理乘於動非理動也陰之靜則理乘於靜非理靜也故朱子曰太極者本然之妙也動靜者所乘之機也陰靜陽動其機自爾而其所以陰靜陽動者理也故周子曰太極動而生陽靜而生陰夫所謂動而生陽靜而生陰者原其未然而言也動靜所乘之機者見其已然而言也動靜無端陰陽無始則理氣之流行皆已然而已安有未然之時乎是故天地之化吾心之發無非氣發而理乘之也所謂氣發理乘者非氣先於理也氣有爲而理無爲則其言不得不爾也夫理上不可加一字不可加一毫修爲之力理本善也何可修爲乎聖賢之千言萬言只使人撿束其氣使復其氣之本然而已氣之本然者浩然之氣也浩然之氣充塞天地則本善之理無少掩蔽此孟子養氣之論所以有功於聖門也若非氣發理乘一 途而理亦別有作用則不可謂理無爲也孔子何以曰人能弘道非道弘人乎如是看破則氣發理乘一途明白坦然而或原或生人信馬足馬順人意之說亦得旁通而各極其趣試細玩詳思勿以其人之淺淺而輒輕其言也
氣發理乘一途之說與或原或生人信馬足馬從人意之說皆可通貫吾兄尙於此處未透故猶於退溪理氣互發內出外感先有兩箇意思之說未能盡捨而反欲援退溪此說附于珥說也別幅議論頗詳猶恐兄未能渙然釋然也蓋氣發理乘一途之說推本之論也或原或生人信馬足馬從人意之說沿流之論也今兄曰其未發也無理氣各用之苗脈此則合於鄙見矣但謂性情之間元有理氣兩物各自出來則此非但言語之失實是所見差誤也又曰就一途而取其重而言此則又合於鄙見一書之內乍合乍離此雖所見之不的亦將信將疑而將有覺悟之機也今若知氣發理乘與人＜53＞信馬足馬從人意滾爲一說則同歸于一又何疑哉道心原於性命而發者氣也則謂之理發不可也人心道心俱是氣發而氣有順乎本然之理者則氣亦是本然之氣也故理乘其本然之氣而爲道心焉氣有變乎本然之理者則亦變乎本然之氣也故理亦乘其所變之氣而爲人心而或過或不及焉或於*發之初已有道心宰制而不使之過不及者焉或於有過有不及之後道心亦宰制而使趨於中者焉氣順乎本然之理者固是氣發而氣聽命於理故所重在理而以主理言氣變乎本然之理者固是原於理而已非氣之本然則不可謂聽命於理也故所重在氣而以主氣言氣之聽命與否皆氣之所謂也理則無爲也不可謂互有發用也但聖人形氣無非聽命於理而人心亦道心則當別作議論不可滾爲一說也且朱子曰心之虛靈知覺一而已矣或原於性命之正或生於形氣之私先下一心字在前則心是氣也或原或生而無非心之發則豈非氣發耶心中所有之理乃性也未有心而性不發之理則豈非理乘乎或原者以其理之所重而言也或生者以其氣之所重而言也非當初有理氣二苗脈也立言曉人不得已如此而學者之誤見與否亦非朱子所預料也如是觀之則氣發理乘與或原或生之說果相違忤乎如是辨說而猶不合則恐劅�終不能相合也若退溪互發二字則似非下語之失恐不能深見理氣不相離之玅也又有內出外感之異與鄙見大相不同而吾兄欲援而就之此不特不知鄙意之所在也又不能灼見退溪之意也蓋退溪則以內出爲道心以外感爲人心珥則以爲人心道心皆內出而其動也皆由於外感也是果相合而可援而就之耶須將退溪元論及珥前後之書更觀而求其意何如性情本無理氣互發之理凡性發爲情只是氣發而理乘等之言非珥杜撰得出乃先儒之意也特未詳言之而珥但敷衍其旨耳建天地而不悖竢後聖而不惑者決然無疑何處見得先儒之意乎朱子不云乎氣質之性只是此性此性字本然之性也墮在氣質之中故隨氣質而自爲一性此性字氣質之性程子曰性卽氣氣卽性生之謂也以此觀之氣質之性本然之性決非二性特就氣質上單指其理曰本然之性合理氣而命之曰氣質之性耳性旣一則情豈二源乎除是有二性然後方有二情耳若如退溪之說則本然之性在東氣質之性在西自東而出者謂之道心自西而出者謂之人心此豈理耶若日性一則又將以爲自性而出者謂之道心無性而自出者謂之人心此亦理耶言不順則事不成此處功望反覆商量
前日圖說中言非以爲擴前聖所未發也其圖及所謂原於仁而反害仁等之說雖是先賢之意無明言之者淺見者必疑其畔先賢之說故云云耳不以辭害意何如

附言 本號에 先生의 論著中 甲戍萬言封事, 壬午陳時弊䟽, 癸未六條議, 壬甲答成浩原書九篇, 己巳東湖問答 等을 登載하기로 豫定하엿더니 頁數의 關係, 印刷의 關係, 모든 關係로 할 수 업시 豫定대로 다 登載치 못함은 遺憾으로 생각하는 바 다음 期會가 잇는 대로 마자 登載할가 하노이다.＜54＞
＜40-54＞