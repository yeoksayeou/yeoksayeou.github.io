잡지명	개벽 제7호
발행일	
기사제목	翠雲 圖書館頌 小序
필자	敬庵居士 李瓘撰
기사형태	소식

翠雲 圖書館頌 小序
						敬庵居士 李瓘撰
白洞, 窈而廓, 翠亭, 鮮而明, 我靑邱圖書, 今始館于此乎, 吾友尹子益善, 學優而敎, 學者仰師之, 宗徒敬位之, 常憂人文之滯焉而未之達, 俗趨之漓焉而未之淳, 其於育材興化, 日孶孶不知倦也, 曰我槿域, 雖幾百年, 以文周儒宋, 自伐, 其殘餘成就, 乃斷斷嗜利也, 貿貿蔑耻也, 不及人, 不之省, 可痛也已, 盖古今, 自居以立國, 必置圖書之館, 經義之齋, 使人人觀感而興奮焉, 是以, 國有大慶大恤多人庶士視線簇集之届, 必以河之圖洛之書, 大訓赤刀聳觀之資, 華玉文貝仍几之物, 皆陳而示之, 恣意縱觀, 使之挹古證今, 以驗其文野之進退, 道器之上下, 物狀之粗麗, 博吾眼, 動其心而開天下之物, 經天下之務也, 然則圖書之裨補於人心世道, 果何如哉, 我邦則尙今通都大市, 自無一圖館可以需世覽, 藝圃可以資人遊, 可耻孰甚焉, 於是, 倡同志, 募集圖書, 倩翠雲亭而新之, 緝其瓦, 塗其雘, 龕藏椅几, 陳列之器, 縹緗方冊縱覽之籍, 賅而備之, 擧館長友爲中堅, 倡光文會作後擔, 已見篤志嗜義之家, 多雲興而波動, 有遠付載籍以萬餘卷, 有義助貨幣以千多鍰, 我東敷文闡敎之權輿, 不在是歟, 於是乎, 尹子克成素志矣, 爲之頌曰
白廘之洞, 翠雲之亭, 大都上遊有國無之, 圖書之館, 今焉出頭, 圖是何圖, 書是何書, 萬衆一眸, 東之鳥跡, 西之蟹行, 弘含兩球, 野觀而文, 愚覽而智, 于何不求, 有尹先覺, 遂前之志, 吉慶大收, 瓘也作頌, 徼惠神人, 於千萬秋.＜124＞