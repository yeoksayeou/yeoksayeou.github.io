잡지명	개벽 제13호
발행일	1921년 07월 01일
기사제목	漢詩
필자	黙齋 崔誠愚
기사형태	시

漢詩
						黙齋 崔誠愚
開闢
似夢非醒困臥時 漫漫長夜太支離 金鷄唱曙猛驚起 頑闢癡開知有期

伴林偶丁圭徐正觀光前訪徐處士達于城北洞
夕陽聯袂訪山人 望裏雲霞黯入神 谷鳥多情啼閣閣 林花自馥送陳陳 淸談不覺溪移月 小醉猶詑甕貯春 却憶當年滿園雪 歲丁已有雪夜之飮 櫻桃今日喜紅均

題城北洞四可亭
四圍山色赴樓晴 門掩乘楊三五行 勝境悠然方卸慮 淸簫何事又關情 題詩劇愛碧蕉影 擧酒時聞黃鳥聲 衣滴林霏歸路晩 殷勤溪月送人明

開闢後一年

石溪
人情偏愛晩生兒 况是能言能步時 試看一年前進力 將來成就信無疑＜146＞

牛耳洞八景
三角山, 道詵寺, 濯碧廓, 杜鵑亭, 降仙樓, 道峯, 鳳凰閣, 牛溪, 皆是牛耳洞之環境而各有獨特之景色

三角落照
玲瓏雲氣畵難成 水影山陰忽復明 何必牛山齊景淚 今人不下古人情

道詵曉鐘
門掩重重曉起遲 有聲隱隱始難知 居人慣識僧家事 兒亦能言供佛時

濯碧聽流
潺湲流下石層層 谷谷添波聲勢增 若使人人來聽此 安知三伏酷炎蒸

杜鵑觀德
彎弓聯立一層臺 連發五矢次第回 落處縱云過不及 先觀其德後論才

牛溪飛瀑
急流觸石石生烟 噴沫廻籠十里川 洞邃還憐淸有響 殷雷不斷動晴天

降仙對局
樓上人如羽化仙 閒中日月不知年 丁丁落子輸嬴地 客亦爛柯忘世緣

道峯歸雲
峯頭有石石生雲 雨處重重風處分 高人知是居其下 瑞氣化爲五色文

鳳閣賞春
一閣獨占滿洞春 早花先落晩花新 人言牛耳今勝古 也是地靈必待人＜147＞
＜146-147＞