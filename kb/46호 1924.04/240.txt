잡지명	개벽 제46호
발행일	1924년 04월 01일
기사제목	扶餘懷古
필자	靑吾
기사형태	시

扶餘懷古
						靑吾
泗泚城 二首

一名半月城卽百濟古都城

唐兵十萬夜圍城, 百濟君臣不敢爭. 誰識堂堂溫祚業, 片時讓與一蘇生.
天涯去國淚如絲, 萬古傷心是義慈. 白馬江邊長短草, 春來依舊綠離離.

平濟碑

在扶餘邑附近羅唐軍平百濟紀念碑

龜頭剝落滿蒼苔, 古閣無人鳥雀哀. 莫說當年平濟事, 羅唐宗社己成灰.

釣龍臺

自虎岩順流而南至扶蘇山下有一巨石跨江渚石上有龍獲之跡諺傳唐將蘇定方伐百濟臨江欲渡忽風雨大作以白馬爲餌而釣得一龍須曳開齊遂得渡故江曰白馬岩曰釣龍

屠馬釣龍事可疑, 石間遺跡亦奇奇. 回看落月沈江底, 正似宮人墜水時.

落花巖

在郡北釣龍臺西有巨岩俗傳義慈王爲唐兵所敗宮女奔迸登是巖墜于江故名

一片孤岩夕照中, 落花無語雨空濛. 子規不盡當年恨, 淚灑束風点点紅.＜143＞

臯蘭寺

扶餘郡北有鎭山名曰扶蘇其中腹絶壁上有臯蘭寺乃百濟古刹臨于白馬江石間臯蘭自生故因名

寺在扶蘇第幾峯, 江城落日聽踈鍾. 客來不問興亡事, 只採臯蘭下釣龍.

白馬江沈月-凰山

城隨白馬一時沈, 江月凄凄恨至今. 多少豪兒撈不得, 釣龍臺下水偏深.

平濟塔夕照

寒鴉老木江天夕, 塔面殘紅照古跡. 下有長流不盡流, 石頭龍血至今碧.

九龍浦落鴈

龍戰古墟秋水落, 鴈搖孤月下平漠. 夜深不忍向南飛, 潮打空城江寂寞.

洪州懷古

折戈斷釰古城西, 魂不歸山鬼夜啼. 露骨沙場春又至, 傷心草色綠萋萋.＜144＞
＜143-144＞